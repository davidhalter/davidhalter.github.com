public: true
tags: [Kabul, 9/11]
summary: Wie ä paar Spiel ä Nation präge cha.

11. September
=============

Unbewusst das grad 11. September gsi isch (für die wos nüm wüssed: das isch dä
Tag wo sWorld Trade Center vo dä Taliban agriffe worde isch und somit au
verantwortlich für di amerikanisch Invasion), simmer am obig no än Film am
luege gsi. Irgend so än Chriegsfilm.

Strub würds denn usse am Huus me gschosse wird wie im Film. Ich erlebs jo
würkli nid viel das gschosse wird, seinzige mol wos intensiv gsi isch isch das
gsi: `Aschlag ufs Verteidigungsministerium
<http://jedidjah.ch/leben/2013/5/28/aschlag/>`_. Und jetzt plötzlich so richtig
wüescht alles am schüsse!

Naja isch scho chli ä komischs Gfühl, wilmer halt überhaupt nid iiordne cha was
passiert... Und ich wette au ä paar Täg spöter weiss niemer vo eu was passiert
isch. Sus chömed das jo amigs ä paar Lüt i dä Media mit über.

Äs paar Täg zrugg: Di afghanisch Fuessballmanschaft spielt gägd Maledive,
Pakistan und paar anderi um dä SAFF Cup (South Asian Football Federation).
Afghanistan gwünnt alles und im Final gäg Indie. Am 11. September. Das hämmir
zwor no so halbe mitbecho, aber denn fangts gäg Obig plötzlich übelst a Bolle.
Wieso?

Naja mä mue jo irgendwie fiire - und wemer kei Füürwerk hed tuets ä so ä gueti
alti AK halt au. Do isch würkli alles id Luft gjagt worde wo dAfghane so i dä
Händ ghalte händ. Irgendwelchi Lüchtrakete sind ufe, aber au di schwere MGs wos
ufd Polizei Trucks gschweisst händ :-) Irgendwie amüsant, aber teilwis au nid
ungföhrlich. Än Kolleg vo mir hed beobachtet wie dPolizei während äm fahre in
Himmel gschosse hed und bim über ä Strosseschwelle fahre (gits halt viel do)
ischem sMG abägrutscht :-) Än andere hed no gmeint ka, das sig scho guet, so
lerned mol alli Usländer di verschiedne Schüss zunterscheide! :-)

Git au `Pressebricht
<http://sports.ndtv.com/football/features/213946-saff-cup-shower-of-jubilant-bullets-mark-afghanistans-win-vs-india>`_
drüber (Englisch).

Leider hani keis Video chönne mache, ha dKamera nid däbi ka. Ha einiges neus
über Waffe glernt däbi, sowie zum Bispiel das Gwehr i dä Regel "Tracers" drinne
händ all paar Schüss, damit mer gseht wod Schüss durä gönd. Die Spure gseht mer
denn schön am Himmel! sGeschüsse isch öppe 2h gange.

Trotzdem do händer mol ä chlises Video wies uf dä Strosse usgseh hed (mir händ
vo dä Organisation Usgangsverbot ka - zu gföhrlich). Allerdings ghört/gseht mer
do fasch kei Schüss - aber mir wohned au imnä Quartier wos viel Polizei/Guards
hed, und wemer denn usnahmswis mol dörf schüsse, denn macht mer das au :-) (Ä
paar wenig Schüss ghöred ihr bi öppe 1:40):

.. youtube:: DSHg_DLNACw

Jedefalls ischs extrem schön gsi, dAfghane mol so glücklich gseh. Das isch di
erscht Fiir wohrschinli überhaupt so als Land. Fasch allne andere
"Festlichkeite" hafted entweder religiöse Fundamentalismus oder sustigi
Diskriminierig Problem a. Grad paar Täg vorher händs dä "Massoud" gfiired, än
umstrittne Ma. Das freut ä paar, aber isch halt keis Volksfescht. Isch scho
speziell, wie äs paar Fuessballspiel di ganz Nation präge cha - und zumnä
gwüsse Mass au eine cha.
