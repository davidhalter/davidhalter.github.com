public: true
tags: [Kabul, Arbeit]
summary: Fründe gwünne, schaffe, schaffe

Freunde
=======

Egal wohere das mer goht - äs isch eifach immer öppis wunderschöns neue Fründe
z"gwünne". Jedefalls hanis do würkli sehr guet mit dä Afghane. Ha au zGfühl das
weni mi würkli umd Sproch bemühe dases au hilft. Eifach wils inä zeigt dasi
würkli wett mit ihne "läbä". Ha denn mol ali Mitarbeiter zu mir iglade (choche
loh hani denn sie, die chönd das nämli viel besser):

.. image:: ../cook.JPG

sAfghanische Ässä isch würkli sehr guet. Do heds irgendes
Fleisch/Tomate/Scharf/wasauimmer Gmisch gäh. Däzue gits immer Nan (Brot).

.. image:: ../kebab_essen.JPG

Choche chönds würkli sehr guet. Ich mag dEifachheit vom ganze. Ei Pfanne und
alli ässäd bis fertig isch. Isch sowieso sehr vorbildlich wie sie zteile bereit
sind. Muesch der viel weniger Gedanke mache wend öpper um Hilf frögsch. Aber
das isch halt dä Nochteil vo üsem individualisierte Weste...

Mir händ denn churz drufabe nochli Musig zämä gmacht. Ein Afghan cha "Rubab"
spiele, so äs typischs orientalischs Instrument, mir händ denn irgendwas zämä
improvisiert. Aber urteiled selber ob ihrs schön finded :-)

.. youtube:: hbQ63kytdzk

Das sind alles mini Mitarbeiter us dä IT-Abteilig. sVideo was am Tanze sind
chani jetzt nid würkli verantworte ufäzstelle :-)

Ansuschte hani au relativ viel mit Usländer (Amis & Schwizer) Kontakt und wird
dött iglade. Und wil die Westler fasch alli Chind händ, gsehts denn teilwis so
us:

.. image:: ../kids.JPG

So i richtige Afghane Hüser bini leider nonid gsi (iglade wirdi vo
Westler!). Aber das chunnt jetzt so langsam. Leider hani us Sicherheitsgrüne
Naoroz (Neujahr) "verpasst". Das heisst mäh hed müesse im Quartier blibe und
hed nid chönne usä go Lüt bsueche. Neujohr wird do mit offne Türe gfiiret.

.. image:: ../naoroz.JPG

Do hed än Schwizer no ä Asproch ghalte für Naoroz. Interessant isch vor allem
wod Frau sind, wemer ganz gnau luegt gseht mer das sie sich irgendwo im
Hintergrund versteckt händ. Fraue halted sich im allgemeine eifach immer und
überall zrugg. Wennd goh ässä hole gohsch und a ihnä verbi laufsch denn wicheds
dir us als wärsch inexistent. Naja aber so isch das halt i därä Kultur,
smachts nid besser das sowohl sie wie au ich nid recht wüssed wie agiere uf
änand :-)


Ansuschte
---------

Ich bi recht usglaschtet (drum schribi nüm so hüfig). Ha würkli viel ztue, gib
ca. 10h "Schuel" mittlerwile, was vo Computergrundwüsse über mathematischi
Sache wie "was isch 3 hoch 3" so recht viel verschiedes beinhaltet. Und sus
füehri eigentlich recht viel verschiedeni System i oder verbessere sie, wenn
möglich (und a dä öbig mueni no mini Open Source Sache abarbeite, Sproch lerne
und bi ab und zue iglade).

Näbäd däm woni obe erwähnt ha bini au no ufem Flughafe gsi (zu däm schriebi
spöter mol was) und mach recht viel Sport do - Volleyball, Fuessball und jetzt
denn mol no Ping-Pong. Sie hätteds nid besser chönne treffe. Die einzige
Sportarte woni regelmässig usüebe :) Ah jo und dä Sport Schach dörfmä nid
vergesse. Aber dött verlüri hoffnigslos gägänän 50 jöhrige Afghan wo 5mol
schneller spielt.

sHed 2 Täg gregnet und das isch mer do irgendwie nid gwohnt :-)

.. youtube:: 1WbK78vVlSQ

Liebe Grüess id Schwiz!
