public: true
tags: [Kabul, Usflug]
summary: Usflug ufen Berg zentral in Kabul

TV Mountain
===========

Also zersch mol sorry, ich ha mich jetzt grad scho recht lang nüm gmolde. Aber
äs isch vieles gange. Under anderem isch dä Balz do gsi für meh als zwei Wuche
und zu allem Übel ane hed är mir denn au no sKabel fürd Kamera gstohle :-)

.. image:: ../balz.JPG

Ich Hoffe dasi jetzt wieder chli regelmässiger cha härähocke und was schriebe.
Äs gseht zumindest nid schlecht us, wili jetzt sehr viel Material ha.

Mir händ zämä relativ viel undernoh und eine vo üserne Usflüg isch dä zentrali
Berg in Kabul gsi (heisst TV Mountain wil alli Fernseh/Handy Antenne druf
stönd). Kabul isch um Berge umäbaue.

.. image:: ../tv_mountain_panorama.JPG

Do no äs chlises Filmli:

.. youtube:: -EqEVvwhAt4

Dä Grund wieso ich soviel über dä Berg schriebe hed chli mit dä Gschicht vo
Kabul ztue. Im Chrieg zwüsched dä verschiedene Warlords (Mujahedin) isch dä
Hügel so än Trennpunkt gsi zwüsched verschiedene Stadtteil und somit
verschiedene Warlords. Mol händen di einte ignoh, mol di andere.

.. youtube:: qbSTuGDtzks

(Chlini Amerkig zum Video: Dä Massoud - Northern Alliance isch nid würkli dä
schuldig a dem ganze. Da isch dä einzig wo no bitzli normal gsi isch. Alles
andere (z.B. Hekmatyar) sind totali Psychopathe gsi, chönder gern i dä
Gschichtsbüecher nolese)

Übrigens: Uf das Quartier wo gschosse würd mit äm Maschinegwehr und dä 3 Rakete
isch das wo ich jetzt drin wohne. :-) Äs isch unglaublich das dött drinne au
während äm Bürgerchrieg ä Organisation namens `IAM
<http://www.iam-afghanistan.org/>`_ sit 1966 in Afghanistan schafft. Ä
denkwürdigi Leistig. Die sind während dene Beschüss drinne gsi und während dä
Taliban.

D'Stross ab 0:30 gseht hüt öppe so us:

.. image:: ../darulaman.JPG

Än **unglaubliche** Unterschied! Das sind 11 Johr Umbau!!! Kabul hed sich so
unglaublich veränderet. Überall werded Bäum pflanzt. Eifach nur schön das
zgseh. Vor allem ischs enorm schön dä Fortschritt dörfe zgseh wenn mer immer
überall über die korrupte Politiker (unter anderem Karzai) redt. Die sind
`korrupt wie nüt
<http://www.tagesanzeiger.ch/ausland/naher-osten-und-afrika/Karzai-und-der-Plastiksack-voll-Geld/story/21498239>`_
aber glichzitig isch sich vor allem Kabul glich am entwickle. Also eigentlich
hani `dä Artikel
<http://www.tagesanzeiger.ch/ausland/amerika/Die-CIA-schmierte-systematisch/story/29382611>`_
gmeint. Äs isch jo irgendwie scho ironisch das sich dAmis wo sich gross dä
Kampf für dDemokratie ufd Stirn gschriebe händ, dDemokratie denn sehr direkt
wieder mit Korruption bekämpfet. Aber das isch äs anders Thema...


Ä chlini Gschichtslektion
-------------------------

Das Bispiel zeigt eifach wie mit däm Land umgange wird. Afghanistan isch än Spielball
vom Weste und dä Araber. Au jetzt no. Pakistan finanziert immer nod Taliban und
isch sehr dra interessiert Afghanistan zdestabilisiere mit ihrem Gheimdienst
(das isch dä Grund wieso dAfghane di pakistanisch Regierig so hassed). Dur dä
pakistanisch Gheimdienst sind i dä 80er Johr über 3 Mia. $ Ami Stürgelder
gflosse (und dött hed dä Dollar no was Wert ka), sowie X Millione
arabischi und sogar chinesischi Gelder um dRusse zbekämpfe. Wo denn dRusse
gange sind hed sChaos ersch agfange. Jedes arabische Land hed sini eigene
Warlords unterstützt und denn händ sichs mol dChöpf igschlage. Zum Glück für
Kabul sind denn irgendwenn dTaliban cho. Die händ uf grausami Art und Wis
Friede gschaffe. Händ jede umbrocht wo sich ihne wiedersetzt händ und wenn
öpper was gstohle hed händs äm dHänd abghackt. Lut mine Kollege do sig das di
friedlichschti Ziit gsi in Afghanistan. Sie heged chönne Reise wies händ wele.
Das isch au eine vo dä Gründ wieso das dTaliban nid total verachtet werded. Sie
händ äm grausame Bürgerchrieg äs end bereitet (nei dTaliban händ nid mitkämpft
im Bürgerchrieg, die sind usem Süde cho und alli Warlords sind us Kabul abghaue
wils so gschwächt gsi sind).

Naja mä dörf jetzt nid sGfühl ha das dTaliban irgendwie "guet" gsi sind. Das
sind Vollidiote wo jeglichi Art vo Kunst und fasch alle Sport verbote händ,
dFraue i Burkas gsteckt händ und alles usgrottet händ wonene nid passt händ.
Git ganz übli Gschichte, vo Doktore wo zwunge worde sind zum Lüt Händ abzhacke,
etc. Aber äbä mängmol isch eis Übel weniger schlimm wie äs anders.


d'Awendig i dä IT
-----------------

Nochdem mir uf äm TV Mountain gsi sind händ mir wiedermol ä Netzwerk-Lektion
ka. Isch um MTU gange, wilses nid kapiert händ isch däbi folgendi Erchlärig
entstande:

.. image:: ../mtu.JPG

Natürlich nur für IT-Nase verständlich, aber has irgendwie Amüsant gfunde das
mer cha d'MTU analog darstelle mit unterschiedlich grosse Riistransporter wo
vom TV-Mountain beschosse werded. :-)


Di schöne Bilder
----------------

Wil dä Balz do isch gits notürli au no paar schöni Bilder vo däm Hügel:

D'Uffahrt (mä brucht än guete Charre zum ufächo):

.. image:: ../tv_mountain_street.jpg

.. image:: ../tv_mountain_me.jpg

Ä schöni Sicht uf di umliegende Häng...

.. image:: ../tv_mountain_airplane.jpg

... wo sich vo nöchem scho sehr ärmlich zeiged

.. image:: ../tv_mountain_wall.jpg

Immer und überall im Azug (au wenn alles voll Dreck und Staub isch) :-)

.. image:: ../tv_mountain_momo.jpg

Mir sind notürlich mitere Gruppe Afghane gange.

.. image:: ../tv_mountain_group.jpg

Und no eis vom abäfahre:

.. image:: ../old_man.jpg
