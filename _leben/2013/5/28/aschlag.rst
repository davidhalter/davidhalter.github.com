public: true
tags: [Kabul, Anschlag]
summary: Ä Beschriebig vomene komplexe Aschlag

"Sie warted jetzt no bis är sich id Luft jagt"
==============================================

Aschläg sind jo do in Kabul nix neus. Git ab und zue mol Suizidbomber wo sich
id Luft jagt. sZiel isch eigentlich immer eis: Zivili Opfer tüfhalte und
Armee/Regierig/ISAF (Amis) schade (töte). Das mit dä zivile Opfer kriegets aber
nid ganz so hi, wil vor allem di amerikanische Soldate i ihrne panzerete Wäge
so guet gschützt sind, dass unglaublich viel Sprengstoff ufs mol brucht wird,
was notürlich wiederum zivili Opfer förderet. Passiert isch das z.B. grad mol
wieder vor zwei `Wuche
<http://www.nytimes.com/2013/05/17/world/asia/kabul-car-bomb-attack.html?_r=0>`__
. Die Attacke isch übrigens nid vo dä Taliban sondern vo andere Psychopathe
usgüebt worde. Do Kabul aber ä 5 Millionestadt isch, chunnt mer meistens vo
dem nid mol was mit über. Die Attacke isch i dä Richtig vom Amerikanische
Militärflughafe usgüebt worde, wo vor einem Monet das passiert isch:

.. youtube:: uIjO0sKBDDw

Ganz viel Action, aber wie gseit, mä chunnt nix dävo mit über.


Und wemer doch was mitbechunnt
------------------------------

Dä `Aschlag ufs Verteidiungsministerium
<http://abcnews.go.com/International/suicide-attacks-mar-arrival-us-secretary-defense-chuck/story?id=18691709>`__
woni 2h vorher verbi gfahre bi. Dörfsch eifach nid zur falsche Ziit am falsche
Ort si. Das isch aber für üsi ganz Organisation no nie äs Problem gsi... 

Mä chunnt würkli selte was mit über und wil ich michs nid gwohnt bi, merkis
meistens ersch viel spöter. Die wenige mol wo gschosse worde isch hani zersch
immer gmeint äs sigi Fürwerk. Eimol zum Bispiel hed ä Familie imnä Auto dä
Awisige vo dä Polizei nid gfolged und denn isch uf si gschosse worde. Das isch
relativ nöch gsi und seinzige mol wo i üsem Quartier was passiert isch bis
jetzt. Usserdem hani no paar mol Schüss us dä ferni ghört. 

Bis letzt Wuchenend. Denn ischs plötzlich abgange. Do gohsch mit dä ganze
Organisation gmüetlich dä alljöhrlichi "Retreat" is beste Hotel in ganz
Afghanistan go mache. Chasch zersch mol sit langem amnä Pool hocke und "nackt"
si (heisst Badhose). Frissisch der dä Ranze volle mit Esse usem Weste und
gnüssisch dini Ziit weg vo dä Afghane wod gern hesch, aber glichziitig au sehr
müehsam und andersch chönd si, teilwis.

Denn fangts a. Sünnelend lisch ufem Ligestuehl und plötzlich explodiert öppis
ziemli luut. Denn würd gschosse, witerhin mehreri Explosione, etc. Das hätt mi
wohrschinli alles recht verwirrt, aber näb mir im Liegestuehl isch grad eine
ghocket wo scho während dä Taliban im Land gsi isch und au sus dSicherheit vom
Land sehr guet kennt. Är hed denn mol chli umä telefoniert und nogfröget wie
wiit wäg dases isch. 2 Kilometer. Woner die Information gha hed ischer
gmüetlich zrugg in Liegestuehl glägä: "Weisch dRPG lösed noch 900m us. Die händ
än Selbstuslöser. Wend also wiiter wäg bisch cha der nüt passiere." Guet für
mich. Wiiterhin sHotel gnüsse. "Di einzig Gfohr isch jetzt dasäs ä komplexi
Attacke isch, wo a mehrere Orte Aschläg erfolget. Drum fahrt jetzt vor üsem
Hotel dArmee uf." hed är denn no agfüet.

"Bisch denn nid chli agspannt wenn so was passiert?" - "Nei, weisch sit äm
`Aschlag ufs Parlament
<http://latimesblogs.latimes.com/world_now/2012/04/attacks-in-afghanistan-target-nato-embassies-parliament.html>`__
wos über 10h permanent gschosse händ, isch das chline Geballer nüme so
bedütend." Ghört hämmer das denn no über di nöchste 5h ab und zue mol. Dä
Kolleg vo obe hed denn üserer ganze Organisation mol no äs Update gäh: "Also äs
sind jetzt alli tötet worde usser einem. Sie warted jetzt no bis är sich id
Luft jagt." Mir händ notürli alli glachet. Aber shed würkli was wahrs. Wenn
eine mit viel Sprengstoff und AKs imnä Huus hockt und sich verbarikadiert, was
wetsch mache? Drum wird eifach mol wie wild gschosse.


Medie
------

Wenner das nochli gnauer wend läsä chönder das uf dä `NY Times
<http://www.nytimes.com/2013/05/25/world/asia/insurgents-attack-near-un-mission-in-kabul.html>`__
oder im `Tagi
<http://www.tagesanzeiger.ch/ausland/naher-osten-und-afrika/Polizisten-toeten-Selbstmordkommando-der-Taliban/story/20535353>`__
mache (NY Times isch wesentlich gnauer und hed kei Fähler). Interessant sind
dDarstellige vo dä Medie. Kabul selber isch äbä eigentlich gar nid so schlimm
dra. Au das Johr hed eigentlich sehr mild agfange in Kabul. Äs isch ä
Früehligsoffensive akündt worde, aber die isch wie im Tagi akündt nid 1 Monet
sondern zwei Mönet her.  dTaliban händ also zwei Mönet brucht bis sie än
"grössere" Aschlag händ chönne mache und sind recht kläglich gscheiteret, was
recht für di lokal Polizei spricht. Mä vermuetet au das dTaliban sich im
Gebäude verwechslet händ. Mir händ meistens di bessere Informatione fürd Medie,
wil ä Organisation wo nur für NGO schafft üs die Infos git.

Interessant sind z.B. au dBilder vo dä NY Times, das sind zwor Actionbilder,
aber sus isch das eigentlich nid so gwöhnlich. Äs gseht jo scho komisch us wenn
normali Polizei mit AKs umälauft... Aber das isch do Realität. Do hed sogar dä
Verchehrspolizischt wo i dä Mitti vom Chreisel stoht ä AK-47. Än Polizist in
Afghanistan ohni AK-47 isch wie dä Aargau ohni Autobahne... Irgendwie
unbruchbar :-)
