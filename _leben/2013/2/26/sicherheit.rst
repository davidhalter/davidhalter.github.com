public: true
tags: [Kabul, Sicherheit]
summary: Ä paar Wort, wie mini Sicherheit in Kabul gwährleistet wird.

Sicherheit
==========

Do sich einigi mol chli um mini Sicherheit Sorge gmacht händ möcht ich chli
verzelle wie das mini Organisation so handhabt. zAllererscht müend ihr jedoch
wüsse was überhaupt dGfohre sind...

DHauptgfohre do sind eigentlich nid dTaliban. dTaliban grifet ganz offiziell
kei Hilfsorganisatione (NGOs) a. Sie würed sich sus i dä Bevölkerig sehr
unbeliebt mache, wil dBevölkerig NGOs liebt. Äs git selbst i Taliban Gebiet
NGOs wo Spitäler betriebed. Zwei Fraue woni kenne glernt ha händ dött teilwis
gschafft. Inächo sinds natürli nur mit Burka.

dHauptgfohre do sind eigentlich Entfüehrige und zur falsche Ziit am falsche Ort
zsi. Entfüehrige sind äs typischs arm/rich Problem und chömed do wohrschinli
nid soviel meh vor als i anderne dritt Welt Länder. sGföhrliche isch do
eigentlich zur falsche Ziit am falsche Ort zsi. Äs cha zum Bispiel passiere das
ä selber bauti Bombe losgoht ufere Stross losgoht, wo eigentlich dPolizei hätt
sölle treffe aber jetzt halt än Chrankewage verwütscht hed (alles scho
passiert).

Äs git au extra ä Hilfsorganisation (gsponseret vo dä Schwizer Eidgenosseschaft
:-)) namens ANSO wo die ganz Situation in Afghanistan laufend analysiert und
Warnige usegit. Ich han also au scho ä Warnig becho dasi nid söll ines gwüsses
Gebiet goh, wil dött grad dä Gheimdienst uf än Suizidbomber gschosse hed...

Mini Organisation selber hed ä paar klari Regle:

- Äs mues immer öpper wüsse wo du bisch. Wenn ich usem Huus wett, denn lütich
  öpperem a und sägä, dass ich gang was go ichaufe und wie lang ich öppe ha.
  Wenni wieder dihei bin lüti nomol a zum bestätige dasis gschafft ha. Falls
  mer denn nid dihei isch wird noch eim gfandet (nogfroget am telefon, sus
  gsuecht).
- Mir dörfed üs nur imnä bestimmte Gebiet bewege. Wenn mir witer weg wend, 
  müend mir dErlaubnis vom Security-Team hole.
- Jede obig gits än Check-in. Mä mue sich bis am 20:45 gmolde ha, dasmer dihei
  isch. Dä hani notürli au scho ziemli konsquent verpasst (vergesse). Denn
  lütets mir a.
- Mir händ immer äs Handy däbi und wenn möglich au sFunkgrät.

Mich dunkts mängisch das die Regle nid unbedingt mir viel Sicherheit bringed,
sondern meh dä Organisation. Sie chönd denn sägä, dass sie sich wenigstens um
Sicherheit bemüeht händ (dä Mediedruck wär enorm, wenn öpper entführt wür
werde). Morn gangi zum Bispiel miteme Mitarbeiter imänä Dorf go ä Satelitealag
ufstelle. Für das isch extra bi ANSO nogfrogt worde obd Gegend sicher isch.

Um dSicherheit no chli zerhöhe, bini beuftreit worde än Applikation zzeichne wo
GPS Koordinate azeigt. Das heisst zuesätzlich zum Handy und Funkgrät hätt mer
denn au no än GPS Tracker däbi:

.. image:: ../devices.JPG

Handy, GPS-Tracker, Funkgrät und dApplikation im Hintergrund

Dött woni schaffe ischd Sicherheit schinbar au recht wichtig.. Näbäd dä übliche
hoche Muure mit Stacheldroht gits ä Türe mit zwei Wächter wo immer nur eini
offe isch. Das heisst wenn irgendöpper wett agriffe chunnter gar nid ersch inä
durd dTüre wil immer eini verschlosse isch. Ein Wächter nennt dä erscht Ruum
"Kill Room", wil är halt als erschte wür drufgoh wenn öpper wür agriffe :-)


Sturmgwehr überall
------------------

Mä merkt scho, dass sich do irgendwie niemer so 100% sicher fühlt. Viel richi
wos vermöged händ no eigeni Guards (notürlich au mit Sturmgwehr). Gwüssi
Usländer gönd gar nid ersch usem Huus, die wärdet vom Fahrer zu ihrer Arbet
brocht und gönd z.B. nie uf dä Markt. Di gliche AK-47 Truppe find mer au
teilwis vo dä Supermärkt (grössi: chline Coop).

30 Johr Chrieg händ sich i vielne Chöpf feschtbohred. Glichzitig händ aber au
die meischte Lüt dä Chrieg eifach nur satt. Leider isch dä Chrieg ersch denn
verbi wenn sich alli bewaffnete Truppe zu Chrieg 

Än Franzos womer letztens begegnet isch und miteme NGO ä französischi Bäckeri
betriebe hed (und näbäd bi no einigi anderi Sache macht), isch wiederholt vom
Gheimdienst ufgforderet worde Soldate vor sis Huus zstelle (natürlich dSoldate
vom Gheimdienscht, mit Bestechigsgelder). Sie händ än denn so lang beläschtiget
biser dBäckerei gschlosse hed und amnä andere Ort wieder chliner ufgmacht hed.
Er hed nur gmeint "spinnts denn dene, jetzt hämmer immer die Problem ka mit
Waffe und jetzt söll är Soldate vor sini Türe stelle?"

So gsehnd chlini Polizeistatione so us:

.. image:: ../polizei.JPG

Do i üsem Quartier au sus einigi hochi Tier läbäd fahred ab und zue Konvois
durä. Näbäd dä Sprochschuel wohnt zum Bispiel dä Chef vom afghanische
Parlament. Ha mi chum getraut Photene zmache, sie händ mi recht bös aglueget
:-) Sind jedefalls 4 bis ufd Zäh bewaffneti Wägä gsi und 2 Ami-Schlitte i dä
mitti.

.. image:: ../konvoi.JPG

Immer no chalt
--------------

Mir gohts eigentlich ganz guet. Bi sehr fliessig am dSproch lerne, was
eigentlich au recht guet klapped und Spass macht. Dari isch extrem liecht. Git
fasch kei usnahme und nur 3 Ziitforme. Ha am obig agfange teilwis mini
Chleidigsschichte zerhöhe (Ruumtemperatur ~-2-8°). sMaximum isch so 7 Schichte
(termowäsch, shirt, hemd, 3 pullover und ä jacke). So hocki denn teilwis vorem
PC, mit 2 Wulledeckene über dä Scheiche.  :-)

.. image:: ../layers.JPG

Ich chönnt scho heize, aber äs fühlt sich so verschwenderisch a wenn noch 2
min nid heize scho wieder di ganz Chälti usem Huus use isch. Schinbar baueds
kei Isolation i wils nid wüssed wie mer das macht. Tür wärs jo nid :-)

Am obig ischs teilwis chli einsam. Git kei Möglichkeit irgendöpper
ztreffe oder mit öpperem zrede. Drum heds wohrschinli au fasch kei
Singles do wo langfrischtig blibed. Mitärä Familie chamer do aber eigentlich
recht gmüetlich läbä.

Freu mi uf eui Kommentär :-)
